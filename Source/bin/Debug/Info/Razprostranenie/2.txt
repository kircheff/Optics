2. Показател на пречупване
В прозрачна среда (например вода или стъкло) видимата светлина се разпространява със 
скорост u, която зависи от физичните свойства на средата и е по-малка от скоростта на 
светлината във вакуум с. Отношението на скоростта на светлината във вакуум с към скоростта 
на светлината в материалната среда u се нарича показател на пречупване. Показателят на 
пречупване е безмерна величина, която показва колко пъти скоростта на светлината във 
вакуум е по-голяма от скоростта на светлината в дадената среда. Стойността на показателя на 
пречупване е винаги по-голяма от 1, т.к. няма такава среда, в която скоростта на светлината да 
е по-голяма от скоростта на светлината във вакуум.  Показателят на пречупване се бележи с n.

