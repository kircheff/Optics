3. Дифракция от процеп
Нека разгледаме преминаването на успореден сноп монохроматична светлина през отвори с 
различна широчина. Според принципа на Хюйгенс-Френел, когато вълновият фронт достигне 
отвора, всички негови точки стават източници на сферични вълни със същата честота и 
дължина. Тези източници са кохерентни. Интерференцията на тези вълни определя по-
нататъшното разпространение на светлината.
Когато широчината на отвора е много голяма, в крайцата му гребен на една вторична вълна се 
среща с дол на друга вторична вълна и те взаимно се гасят, поради което встрани от него не 
прониква светлина – има сянка.
С намаляване на отвора броят на източниците на вторични вълни намалява и условието гребен 
на една вторична вълна да се срещне с дол на друга вторична вълна по-трудно се изпълнява. В 
резултат светлината все повече прониква в геометричната сянка на отвора.
Когато отворът стане приблизително равен на дължината на вълната, той действа като точков 
източник на сферична вълна, която се разпространява в цялото пространство зад преградата – 
т.е. лъчи има във всички посоки и сянката изчезва.
